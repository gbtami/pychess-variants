# ![Kiotó sógi ikon](https://github.com/gbtami/pychess-variants/blob/master/static/icons/KyotoShogi.svg) Kiotó Sógi (Kyoto Shogi)

![ábra](https://github.com/gbtami/pychess-variants/blob/master/static/images/ShogiGuide/Kyoto.png)

A *Kiotó Sógi* egy sógi variáns, melyet Tamiya Katsuya talált fel 1976 körül. A játékot 5x5-ös táblán játszák és eléggé különbözik a standard sógitól vagy a minisógitól. A legfőbb különbség az, hogy minden bábu minden lépés után átfordul a másik oldalára, ezáltal egy másik bábuvá alakul. A következő lépés után megint átfordul, így újra az előző bábuvá alakul. Minden lépés során ez a két oldal váltakozik.

Például a lándzsás átváltoztatott gyaloggá (tokin) fordul át. Az előbbinek az eredeti japán neve rövidítve **kyo**, míg utóbbié **to**. A két szó összetételéből adódik a játék neve is: **kyoto**, ami egyben a japán nagyváros, *Kyoto* (Kiotó) neve is. A játék neve tehát egyfajta szóviccen alapul.

## Szabályok

Mivel ez a játék a standard sógin alapul, kérlek olvasd el a sógi útmutatót, ha még nem ismered az alapvető szabályokat.

A kezdőállás a fenti ábrán látható. A standard sógival ellentétben a király kivételével minden bábu átfordul egy-egy lépés után. A sárkánykirály és a sárkányló kivételével minden bábu jelen van itt is, mint a standard sógiban.

Kezdő bábu | Másik oldala
--- | ---
Tokin | Lándzsás
Ezüsttábornok | Futó
Aranytábornok | Lovas
Gyalog | Bástya

További szabályok:

- Amikor visszahelyezünk egy bábut a táblára, akkor választhatunk, hogy melyik oldalára fordítva kerüljön vissza.
- Léphetünk úgy egy bábuval, hogy utána (miután átváltozik) nem lesz szabályos lépése. Például a bástyával léphetünk az utolsó sorba, majd miután gyaloggá változik, nem fog tudni lépni, csak leütni lehet. Ez a standard sógiban illegális lépés lenne.
