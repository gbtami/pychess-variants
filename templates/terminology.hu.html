<h1 id="terminológia">Terminológia</h1>
<p>Az oldalon és a leírásokban is számos szakkifejezés van használatban. Egy részük mindenféle variánsra kiterjed, míg mások csak bizonyos játékokban fordulnak elő. De az is előfordul, hogy egy-egy kifejezést máshogy értelmeznek a különféle sakkváltozatokban (ilyen pl. a patthelyzet). A játékspecifikus kifejezésekről (amelyek más játékokban nem fordulnak elő) az adott játék leírásában olvashatsz.</p>
<h1 id="sakkvariánsok">"Sakkvariánsok"</h1>
<p>Valószínűleg a legfontosabb azt tisztázni, hogy mik is azok a sakkvariánsok. Az olyan játékok, mint a Sakk960 vagy a Crazyhouse, egyértelműek sakkvariánsok, hiszen a standard sakk változatai. Azonban az olyan regionális játékokat, mint a xiangqi, janggi vagy a makruk, szintén "sakkvariánsnak" hívunk és ez zavaró vagy megtévesztő lehet.</p>
<p><em>"Mi a sakkvariáns?"</em> címmel jelent meg egy írás a chessvariants.com oldalán (angol nyelven): <a href="https://www.chessvariants.com/what.html">"What is a chess variant?"</a>. Eszerint sakkvariánsoknak azokat a stratégiai játékokat nevezzük, amelyek az ősi <a href="https://hu.wikipedia.org/wiki/Csaturanga">csaturangából</a> eredeztethetők, melyekben a játékosok felváltva lépnek, a figurák különbözően mozognak, és ahol a cél az ellenfél királyának mattolása. Habár a keleti (ázsiai) sakkjátékok nem a nyugati sakkból erednek, mégis egy közös őstől származnak és mindegyik játék neve "sakkot" jelent. Ilyen értelemben tehát a sakkvariáns elnevezésben a "sakk" inkább a "sakkszerű" játékot jelenti, mintsem a <a href="https://hu.wikipedia.org/wiki/Nemzetk%C3%B6zi_Sakksz%C3%B6vets%C3%A9g">Nemzetközi Sakkszövetség</a> által is koordinált "standard" sakkot. </p>
<h1 id="bábuk">Bábuk</h1>
<p><strong>Tündér figurák</strong> - Az olyan bábukat, melyek a hagyományos sakk készletben nem szerepelnek, <em>tündér</em> figuráknak nevezzük (angolul: fairy pieces). Ha például a kínai sakkból (xiangqi) átvett ágyút a hagyományos sakkban felhasználjuk (lásd pl. a <em>Shako</em> nevű variánst), akkor abban az ágyú egy tündér figurának számít, míg a kínai sakkban az a hagyományos készlet része. Érdemes azt is megjegyezni, hogy az ilyen figuráknak több nevük is lehet, mert másképp nevezik őket egy-egy variánsban. Jó példa erre pl. az érsek/bíboros (Archbishop/Cardinal) vagy pl. a kancellár/marsall (Chancellor/Marshall). A tündér figurákból több tucat létezik (illetve azok különféle neveit és variációt tekintve több száz)</p>
<h2 id="a-bábuk-osztályozása">A bábuk osztályozása</h2>
<p>A bábukat háromféle osztályba soroljuk:</p>
<p><strong>Vonal bábuk (Riders)</strong>: olyan bábuk, melyek akárhány mezőt tudnak lépni egy vonalban. Ilyenek pl. a bástya és a futó.</p>
<p><strong>Ugró bábuk (Leapers)</strong>: olyan bábuk, melyeket nem lehet blokkolni, mert az útjukban álló bábukat át tudják ugrani. Ilyen pl. a huszár.</p>
<p><strong>Bakugró bábuk (Hoppers)</strong>: olyan bábuk, melyek csak egy bábut átugorva tudnak lépni/ütni. Ilyen pl. a koreai sakkban (janggi) az ágyú.</p>
<p>A fenti típusokat kombinálva nagyon sokféle bábu létezik. Például a hagyományos sakkban a vezér a bástya és a futó kombinációja. A kínai sakk ágyúja egy vonal bábu és egy bakugró bábu kombinációja (lépni tud ugrás nélkül, de ütni csak átugrás után tud).</p>
<h1 id="játékidő">Játékidő</h1>
<p>A játékidő meghatározása azt a cél szolgálja, hogy a játék ne nyúljon túl hosszúra azért, mert egy játékos túl sokáig gondolkozik egy-egy lépésen.</p>
<p>Általában háromféle időmérési módszer van használatban:</p>
<ol>
<li><p><strong>Többletidő (Increment)</strong> - Minden lépés után az adott játékos idejéhez egy előre meghatározott többletidő (például 15 másodperc) adódik hozzá. A <em>10+15</em> például azt jelenti, hogy játékosonként 10 perc áll rendelkezésre, és mindkét játékos 15 másodperc többletidőt kap minden lépése után.</p></li>
<li><p><strong>bjójomi (byo-yomi)</strong> - Amikor egy játékos ideje letelik, akkor következik a bjójomi (visszaszámlálás), azaz onnantól mindig egy fixen meghatározott ideje marad egy-egy lépésre (pl. 30 másodperc). Ha lép, akkor ez az idő újra rendelkezésre áll majd a következő lépésben, ha kifut az időből, akkor elveszíti a játszmát. Több periódus is lehet a bjójomi során (pl. a koreai sakkban). A <em>10+3x30(b)</em> jelzés azt jelenti, hogy egy játékosnak 10 perc áll rendelkezésére, ha ez az idő letelt, akkor az adott játékosnak mindhárom periódusban 30 másodperce marad a lépésre. 3 periódus esetén a játékos kétszer kifuthat a időből és csak akkor veszít, ha a harmadik (utolsó) periódusban is letelik az ideje.</p></li>
<li><p><strong>"Hirtelen halál"</strong> - Nincs extra idő. Ha a normál játékidőből kifut egy játékos, azonnal veszít.</p></li>
</ol>
<h1 id="általános-fogalmak">Általános fogalmak</h1>
<p><strong>Világos, Sötét</strong> - A készletben lévő bábuk színe. Nem minden variánsban fehérek és feketék, illetve valamilyen világos és sötét árnyalatúak a bábuk. A koreai sakkban például piros és kék színűek, míg a kínai sakkban piros és fekete színűek.</p>
<p><strong>Sakk</strong> - A király ütésben van, ezt a veszélyhelyzetet el kell hárítani (ellépéssel vagy egy másik bábu által történő blokkolással).</p>
<p><strong>Sakk-matt (Matt)</strong> - A király ütésben van, ezt a veszélyhelyzetet nem lehet elhárítani semmilyen módon, a játszma ezzel véget ér.</p>
<p><strong>Patt</strong> - A király nincs ütésben, de nincs szabályos lépése (nem léphet, mert akkor sakkban lenne). A standard sakkban ez döntetlen, más esetekben (pl. a kínai sakkban) a patthelyzetben lévő játékos veszít.</p>
<p><strong>Lépésismétlés</strong> - Amikor ugyanazok a lépések ismétlődnek többször egymás után (pl. egy bábu üldöz egy másikat). A különböző variánsokban erre különböző szabályok vonatkoznak, továbbá szövetségtől is függhet, hogy mik az erre vonatkozó szabályok.</p>
<p><strong>Örökös sakk</strong> - A király sakkot kap, amiből ellép, majd megint sakkot kap, megint ellép, és így ismétlődik tovább. A szabályok erre vonatkozólag is eltérőek a különböző játékok illetve szövetségek esetében.</p>
<p><strong>Játszmajegyzés</strong> - Egy rendszer, amivel a bábuk pozícióját a táblán, illetve a lépéseiket jegyzik fel. Többféle módszer létezik (egy variánson belül is).</p>
<p><strong>Standard Algebrai Lejegyzés (SAN)</strong> - A sakkban használatos jegyzésmódszer. Minden lépés a bábu nevének rövidítésével (kivéve a gyalogok esetében) és célmező koordinátájával van lejegyezve. </p>
<p><strong>Lépés</strong> - A sakkban <em>egy</em> lépésnek számít, amikor mindkét játékos lépett egyet. Ezzel ellentétben pl. a japán sakkban (sógi) mindkét játékos lépése külön lépésnek számít.</p>
<p><strong>Behozás / Visszahelyezés</strong> - A leütött bábuk saját bábuként visszahelyezhetők a táblára. A visszahelyezés lépésnek számít. Behozási lehetőség például a Crazyhouse nevű sakkvariánsban van, ami a japán sakkból (sógi) vette át ezt a szabályt.</p>
<p><strong>Előléptetési zóna</strong> - A tábla olyan területe, ahol a bábuk előléptethetővé válnak (átalakulnak más figurává). A sakkban ez az utolsó sor a gyalogok számára, a sógiban viszont ez az utolsó három sor (és a sógiban szinte az összes bábu előléptethető).</p>
<h1 id="taktika">Taktika</h1>
<p><strong>Villa (Fork)</strong> - Más néven kettős támadás. Leginkább a huszár (ló) támad egyszerre két bábut, de a futó vagy bástya is képes rá.</p>
<p><img src="https://www.pychess.org/static/images/CVariantsGuide/Fork.png" alt="Villa ábra" /></p>
<p><strong>Kötés (Pin)</strong> - Amikor egy bábu ütésben van, de nem léphet el, mert azután üthetővé válna a mögötte lévő, értékesebb bábu. Gyakran a királyt védő bábuknál fordul elő. Csak a vonal bábuk (bástya, futó, vezér) képesek kötést előidézni.</p>
<p><img src="https://www.pychess.org/static/images/CVariantsGuide/Pin.png" alt="Kötés ábra" /></p>
<p><strong>Szakítás (Skewer)</strong> - Hasonló a kötéshez, de itt az értékesebb bábu áll a kevésbé értékes bábu előtt, ezért a játékosnak el kell vele lépnie, így az addig védett (kevésbé értékes) bábu üthetővé válik.</p>
<p><img src="https://www.pychess.org/static/images/CVariantsGuide/Skewer.png" alt="Skewer example" /></p>
<p><strong>Felfedett támadás (Discovered Attack)</strong> - Amikor egy bábu üthetne, de egy másik, saját bábu az útjában áll. Amikor ezzel a másik bábuval ellépünk, akkor a korábban ütni nem képes bábunak utat nyitunk. </p>
<p>A képen látható példa: a huszárral ellépve a bástya számára szabaddá válik az út, a király pedig sakkban lesz (ez a <em>felfedett sakk</em>). A huszár pedig olyan mezőre érkezik, ahonnan a vezér ütésben van (és leütésre is kerül a következő lépésben).</p>
<p><img src="https://www.pychess.org/static/images/CVariantsGuide/Discovery.png" alt="Felfedett támadás ábra" /></p>
<p><strong>Áldozat (Sacrifice)</strong> - Anyagi veszteség (valamelyik bábu feláldozása) a jobb pozíció megszerzésének érdekében.</p>
<p>A képen látható példa: ha a vezér üti a sötét huszárját, akkor utána a gyalog könnyen leütheti a vezért. Viszont a világos huszár a vezér korábbi helyére tud majd lépni, amivel mattot ad a királynak. A világos játékos feláldozta a vezért egy jobb (nyerő) pozíció miatt.</p>
<p><img src="https://www.pychess.org/static/images/CVariantsGuide/Sacrifice.png" alt="Áldozat ábra" /></p>