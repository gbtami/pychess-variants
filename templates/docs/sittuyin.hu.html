<h1 id="sittuyin-ikonhttpsgithubcomgbtamipychess-variantsblobmasterstaticiconssittuyinsvg-sittuyin-burmai-sakk"><img src="https://www.pychess.org/static/icons/sittuyin.svg" alt="Sittuyin ikon" /> Sittuyin (Burmai sakk)</h1>
<p><img src="https://www.pychess.org/static/images/SittuyinGuide/Sittuyin.png?raw=true" alt="Sittuyin ábra" /></p>
<p>A sittuyin (စစ်တုရင်), avagy a burmai sakk egy klasszikus táblajáték, mely Mianmarban őshonos, és habár az ország északnyugati területein még mindig sokan játsszák, mára a nyugati sakk beárnyékolta népszerűségét. A játék kissé lassabb tempójú, de jó lehetőséget ad arra, hogy türelmet gyakoroljunk és a stratégiai gondolkodásunkat fejlesszük.</p>
<h2 id="szabályok">Szabályok</h2>
<p>A szabályok általánosságban véve nagyon hasonlóak a sakkéhoz (a cél itt is mattolni az ellenfél királyát), ezért ez az útmutató inkább a különbségekre fókuszál. A tábla itt is 8x8-as, de két átlós vonal keresztezi, ami a gyalogok átváltoztatásával van kapcsolatban. A játékosok színe piros és fekete (ez utóbbi zöld is lehet), és a piros lép először. A bábuk pozíciója a sittuyinban a makrukhoz vagy a sakkhoz képest teljesen más. A főbb különbségek:</p>
<ul>
<li>A gyalogok lépcsőzetes elrendezésben kezdenek (lásd a fenti képen).</li>
<li>A játszma elején a játékosok a bábuikat felváltva helyezik a táblára (a saját térfelükön belül). A piros játékos először, aztán a fekete, és így tovább. A szekér csak a leghátsó sorba tehető.</li>
<li>A gyalogok átváltoztatása másképp működik (erről bővebben később).</li>
</ul>
<p>Döntetlenre vonatkozó szabályok:</p>
<ul>
<li><p>A játszma döntetlen patthelyzet esetén, amikor a patthelyzetben lévő játékos királya nincs sakkban, de nincs szabályos lépése.</p></li>
<li><p>A játszma döntetlen, ha a játékosok az utolsó 50 lépést úgy tették meg, hogy egyik gyalog sem lépett és nem történt ütés sem.</p></li>
<li><p>Amikor egy játékosnak csak egy királya maradt, akkor életbe lép a lépésszámlálási szabály (az egyedüli király első lépésével indul a számolás). Ha az ellenfél nem tudja mattolni a királyt egy adott lépésszámban, akkor a játszma döntetlen. A lépések száma attól függ, hogy a támadó játékosnak milyen bábui vannak a táblán:</p>
<ul>
<li>Király és szekér    - 16 lépésben kell mattolni</li>
<li>Király és elefánt és vezér - 44 lépésben kell mattolni</li>
<li>Király és ló és vezér - 64 lépésben kell mattolni</li></ul></li>
</ul>
<p>Ez a szabály arra ösztönzi a vesztére álló játékos, hogy meneküljön a királlyal és döntetlent próbáljon elérni, ahelyett, hogy feladná a játszmát.</p>
<h2 id="bábuk">Bábuk</h2>
<h3 id="király">Király</h3>
<p><img src="https://www.pychess.org/static/images/SittuyinGuide/King.png?raw=true" alt="Király ábra" /> </p>
<p>A király ugyanúgy lép és üt, mint a sakkban: egyet bármelyik irányba.</p>
<h3 id="vezér">Vezér</h3>
<p><img src="https://www.pychess.org/static/images/SittuyinGuide/General.png?raw=true" alt="Vezér ábra" /></p>
<p>A vezér itt sokkal gyengébb bábu, mint a sakkban, mert csak egy mezőt tud lépni átlóban. Értéke nagyjából 1,5 - 2 gyalognak felel meg. A vezér megfelelő a támadások vezetésére és hasznos lehet az ellenfél fenyegetésére. Ha a vezér leütésre került, egy gyalog átváltoztatásával újabb vezér szerezhető.</p>
<h3 id="elefánt">Elefánt</h3>
<p><img src="https://www.pychess.org/static/images/SittuyinGuide/Elephant.png?raw=true" alt="Elefánt ábra" /></p>
<p>Az elefánt egy mezőt léphet átlósan, vagy egy mezőt előre (mint a sógiban az ezüsttábornok). Erős bábu arra, hogy az ellőtte lévő mezőket kontrollálja, de a király védelmezésére is megfelelő lehet.</p>
<p>Az elefánt itt értékesebb, mint a vezér, de általánosságban elmondható, hogy kevésbé értékes, mint a ló, mert az elefánt nem tud olyan könnyen elmenekülni a veszélyes helyzetekből, mint a ló.</p>
<h3 id="ló">Ló</h3>
<p><img src="https://www.pychess.org/static/images/SittuyinGuide/Horse.png?raw=true" alt="Ló ábra" /></p>
<p>A ló ugyanúgy mozog, mint a sakkban (L-alakzatban és képes átugrani a köztes bábukat). Értékes és erős, központi figura.</p>
<h3 id="szekér-bástya">Szekér (Bástya)</h3>
<p><img src="https://www.pychess.org/static/images/SittuyinGuide/Chariot.png?raw=true" alt="Szekér ábra" /></p>
<p>A szekér ugyanúgy mozog, mint a sakkban a bástya (akárhány mezőt vízszintesen vagy függőlegesen). Erős vezér hiányában a bástya a domináns egység.</p>
<h3 id="gyalog">Gyalog</h3>
<p><img src="https://www.pychess.org/static/images/SittuyinGuide/Pawn.png?raw=true" alt="Gyalog ábra" /></p>
<p>A gyalog (eredeti fordításban: hűbérúr) ugyanúgy lép, mint a sakkban (egyet előre), és úgy is üt (átlóban előre egyet), azonban első lépésben nem léphet kettőt.</p>
<p><strong>Átváltoztatás</strong>: Miután a gyalog elér egy olyan mezőt az ellenfél térfelén amin az átlós vonal áthalad, a következő lépésben átváltoztatható vezérré (helyben, vagy átlóban lépéssel, ahelyett, hogy előre lépnénk). </p>
<p>Megkötések az átváltoztatással kapcsolatban:</p>
<ul>
<li>Gyalog csak csak akkor változtatható át, ha előtte a vezérünk már leütésre került.</li>
<li>Gyalog csak akkor változtatható át, ha azzal nem támadja/üti az ellenfél bábuját. Átlóban ütéssel nem változtatható át, csak átlóban lépéssel üres mezőre.</li>
<li>Gyalog nem változtatható át, ha ezzel közvetlen vagy felfedett sakkot ad.</li>
<li>Amennyiben már csak egy gyalog maradt a táblán, az tetszőleges mezőn állva átváltoztatható.</li>
<li>Az utolsó soron egyedül maradt gyalogot nem kötelező átvátoztatni ha nincs más szabályos lépés, azaz az állás patt.</li>
</ul>
<h2 id="stratégia">Stratégia</h2>
<p>A játék tempója lassúnak mondható, a legtöbb bábu csak egy mezőt tud lépni valamilyen irányba. Érdemes a bábukat csoportokba szervezni és úgy mozgatni őket, hogy kölcsönös támogatást nyújtsanak egymásnak. Nem érdemes egy időben több frontot megnyitni. A kulcs a megfelelő koordináció.</p>
<p>Egyedül a bástya képes kötést létrehozni. Ezen kívül leginkább a kettős támadás (villa) fordul még elő.</p>