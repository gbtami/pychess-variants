<h1 id="shogun-ikonhttpsgithubcomgbtamipychess-variantsblobmasterstaticiconsshogunsvg-sógun-sakk-shogun-chess"><img src="https://www.pychess.org/static/icons/shogun.svg" alt="Shogun ikon" /> Sógun sakk (Shogun Chess)</h1>
<p><img src="https://www.pychess.org/static/images/CVariantsGuide/ShogunPromotions_HU.png" alt="Shogun ábra" /></p>
<p>A Sógun sakk egy sakkvariáns, amit <a href="https://github.com/CouchTomato87"><em>Couch Tomato</em></a> 2019-ben tervezett meg. A játék a standard sakk és a sógi (japán sakk) keveréke, az eredeti ötlet pedig az volt, hogy a hibrid bábukat másképp használja, mint más, korábbi sakkváltozatok. A cél a 8x8-as táblaméret megtartása volt, hogy a könnyűtisztek értéke ne csökkenjen, illetve hogy a tábla ne legyen túl zsúfolt az új bábuk miatt (mint pl. az S-sakkban). Az ötlet az volt, hogy az új bábukat a  alapbábuk átváltoztatással lehessen játékba hozni. Később a sógiból vagy a crazyhouse variánsból már ismert behozási szabály is a játék részévé vált (a leütött bábuk saját bábuként a táblára visszahelyezhetőkké válnak).</p>
<p>A játék neve eredetileg "Tábornok sakk" (General's Chess) lett volna, de azért lett végül Sógun sakk, mert a bábuk átváltoztatási és behozási lehetősége eredetileg a sógiból (japán sakk) származik, így megfelelőbb volt a <em>Sógun</em> elnevezés használata, ami japánul tábornokot jelent.</p>
<h2 id="szabályok">Szabályok</h2>
<ul>
<li><p>A kezdőállás ugyanaz, mint a standard sakkban.</p></li>
<li><p>Az utolsó három sor az átváltoztatási zóna. A királyt és a királynőt leszámítva minden alapbábu átváltoztatható erre a területre való belépéssel (vagy odahelyezett bábu esetén az onnan továbblépéssel).</p></li>
<li><p>A királynőből, a mozsárágyúból, az érsekből és a tábornokból csak egy-egy darabja lehet egy játékosnak. Ha például már van egy érsekünk a táblán, akkor a futó addig nem változtatható át érsekké, amíg az előbbi leütésre nem kerül.</p></li>
<li><p>A bábukat visszahelyezni a táblára csak az első 5 sorba lehet, tehát az utolsó három sorba (átváltoztatási zónába) nem. A gyalogok az első sorba is behozhatók.</p></li>
<li><p>Az első sorba behozott gyalog léphet kettőt azután, hogy elérte a második sort (tehát második lépésben léphet kettőt).</p></li>
<li><p>Egy gyalog nem változtatható át ha <em>en passant</em> üti le az ellenfél gyalogját.</p></li>
<li><p>Amikor egy átváltoztatott bábu leütésre kerül, akkor visszaalakul az eredeti figurává és visszahelyezni is csak úgy lehet a táblára. A királynő már "átváltoztatott" formában kezd, a táblára visszahelyezhető formája a <em>hercegnő</em>.</p></li>
<li><p>Behozott bástya nem sáncolhat.</p></li>
</ul>
<p><strong>Időmérés</strong>: A játékban úgynevezett bjójomi (byo-yomi) ("másodperc olvasás") is része az időmérésnek. Amikor egy játékos ideje letelik, akkor következik a bjójomi, azaz onnantól mindig egy fixen meghatározott ideje marad egy-egy lépésre (pl. 30 másodperc). Ha lép, akkor ez az idő újra rendelkezésre áll majd a következő lépésben, ha kifut az időből, akkor elveszíti a játszmát.</p>
<h2 id="új-bábuk">Új bábuk</h2>
<h3 id="érsek">Érsek</h3>
<p><img src="https://www.pychess.org/static/images/CVariantsGuide/ArchbishopShogun.png" alt="Érsek ábra" /></p>
<p>Az érsek (angolul: <em>Archbishop</em>) a huszár és a futó kombinációja. Az érsek az egyedüli bábu, amely képes egymagában mattot adni.</p>
<h3 id="mozsárágyú">Mozsárágyú</h3>
<p><img src="https://www.pychess.org/static/images/CVariantsGuide/Mortar.png" alt="Mozsárágyú ábra" /></p>
<p>A mozsárágyú (angolul: <em>mortar</em>) a huszár és a bástya kombinációja.</p>
<h3 id="tábornok">Tábornok</h3>
<p><img src="https://www.pychess.org/static/images/CVariantsGuide/General.png" alt="Tábornok ábra" /></p>
<p>A tábornok (angolul: <em>general</em>) a huszár és a király kombinációja.</p>
<h3 id="kapitány">Kapitány</h3>
<p><img src="https://www.pychess.org/static/images/CVariantsGuide/Captain.png" alt="Kapitány ábra" /></p>
<p>A kapitány (angolul: <em>captain</em>) a gyalog átváltoztatott formája. A király lépés- és ütéslehetőségeivel rendelkezik (egy mező bármely irányba). A többi új bábuval ellentétben a kapitányból lehet egyszerre több is a táblán.</p>
<h3 id="hercegnő">Hercegnő</h3>
<p><img src="https://www.pychess.org/static/images/CVariantsGuide/Duchess.png" alt="Hercegnő ábra" /></p>
<p>A hercegnő (angolul: <em>duchess</em>) a királynő "lefokozott" formája és csak azután kerül a játékba, hogy a királynő leütésre került (amikor is az hercegnővé alakul át). A hercegnő csak átlóban tud lépni egyet. A hercegnő nem változtatható át királynővé, ha az eredeti királynőnk még a táblán van.</p>
<h2 id="stratégia">Stratégia</h2>
<p>Kezdő játékosnak oda kell figyelni arra, hogy az átváltoztatási zóna védve legyen, főleg a 3. és a 6. sor (oldaltól függően), amely a legközelebbi lehetőség az átváltoztatásra.</p>
<p>A crazyhouse variánsban megszokott taktikák nem feltétlenül működnek itt is. Mivel itt az átváltoztatási zónába nem lehet visszahelyezni a bábukat, ezért azoknak be kell hatolniuk az ellenfél táborába, amivel aztán az átváltoztatás is elérhetővé válik.</p>
<p>Mivel a gyalogok az első sorba is visszahelyezhetők, ezért erősebb védelem alakítható ki a király számára.</p>